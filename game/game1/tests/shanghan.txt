（一） 太陽之為病，脈浮，頭項強痛而悪寒。 
（二） 太陽病，發熱，汗出，悪風，脈緩者，名為中風。 
（三） 太陽病，或已發熱，或未發熱，必悪寒，体痛，嘔逆，脈陰陽倶緊者，名為傷寒。 
（四） 傷寒一日，太陽受之，脈若静者，為不伝。頗欲吐，若躁煩，脈数急者，為伝也。 
（五） 傷寒二三日，陽明少陽証不見者，為不伝也。 
（六） 太陽病，發熱而渇，不悪寒者，為温病。若發汗已，身灼熱者，名風温。風温為病，脈陰陽倶浮，自汗出，身重，多眠睡，鼻息必鼾，語言難出。若被下者，小便不利，直視失溲。若被火者，微發黄色，劇則如驚癇，時瘛瘲，若火薫之。一逆尚引日，再逆促命期。 
（七） 病有發熱悪寒者，發於陽也；無熱悪寒者，發於陰也。發於陽，七日愈，發於陰，六日愈，以陽数七、陰数六故也。 
（八） 太陽病，頭痛至七日以上自愈者，以行其経尽故也。若欲作再経者，針足陽明，使経不伝則愈。 
（九） 太陽病，欲解時，従巳至未上。 
（一〇） 風家，表解而不了了者，十二日愈。 
（一一） 病人身大熱，反欲得衣者，熱在皮膚，寒在骨髄也；身大寒，反不欲近衣者，寒在皮膚，熱在骨髄也。 
（一二） 太陽中風，陽浮而陰弱，陽浮者，熱自發，陰弱者，汗自出，嗇嗇悪寒，淅淅悪風，翕翕發熱，鼻鳴乾嘔者，桂枝湯主之。 
（一三） 太陽病，頭痛，發熱，汗出，悪風，桂枝湯主之。 
（一四） 太陽病，項背強几几，反汗出悪風者，桂枝加葛根湯主之。 
（一五） 太陽病，下之後，其気上衝者，可与桂枝湯，方用前法；若不上衝者，不得与之。 
（一六） 太陽病三日，已發汗，若吐、若下、若温針，仍不解者，此為壊病，桂枝不中与之也，観其脈証，知犯何逆，随証治之。桂枝本為解肌，若其人脈浮緊，發熱汗不出者，不可与之也。常須識此，勿令誤也。 
（一七） 若酒客病，不可与桂枝湯，得之則嘔，以酒客不喜甘故也 
（一八） 喘家作，桂枝湯加厚朴、杏子佳。 
（一九） 凡服桂枝湯吐者，其後必吐膿血也。 
（二〇） 太陽病，發汗，遂漏不止，其人悪風，小便難，四肢微急，難以屈伸者，桂枝加附子湯主之。 
（二一） 太陽病，下之後，脈促胸満者，桂枝去芍薬湯主之。 
（二二） 若微寒者，桂枝去芍薬加附子湯主之。 
（二三） 太陽病，得之八九日，如瘧状，發熱悪寒，熱多寒少，其人不嘔，清便欲自可，一日二三度發。脈微緩者，為欲愈也；脈微而悪寒者，此陰陽倶虚，不可更發汗、更下、更吐也；面色反有熱色者，未欲解也，以其不能得小汗出，身必癢，宜桂枝麻黄各半湯。 
（二四） 太陽病，初服桂枝湯，反煩不解者，先刺風池、風府，却与桂枝湯則愈。 
（二五） 服桂枝湯，大汗出，脈洪大者，与桂枝湯，如前法。若形似瘧，一日再發者，汗出必解，宜桂枝二麻黄一湯。 
（二六） 服桂枝湯，大汗出後，大煩渇不解，脈洪大者，白虎加人参湯主之。 
（二七） 太陽病，發熱悪寒，熱多寒少，脈微弱者，此無陽也，不可發汗，宜桂枝二越婢一湯。 
（二八） 服桂枝湯，或下之，仍頭項強痛，翕翕發熱，無汗，心下満微痛，小便不利者，桂枝去桂加茯苓白朮湯主之。 
（二九） 傷寒，脈浮，自汗出，小便数，心煩，微悪寒，脚攣急，反与桂枝欲攻其表，此誤也。得之便厥，咽中乾，煩躁吐逆者，作甘草乾姜湯与之，以復其陽。若厥愈足温者，更作芍薬甘草湯与之，其脚即伸。若胃気不和，譫語者，少与調胃承気湯。若重發汗，復加焼針者，四逆湯主之。
（三〇） 問曰：証象陽旦，按法治之而増劇，厥逆，咽中乾，両脛拘急而譫語。師曰：言夜半手足当温，両脚当伸後如師言。何以知此？　答曰：寸口脈浮而大，浮為風，大為虚，風則生微熱，虚則両脛攣，病形象桂枝，因加附子参其間，増桂令汗出，附子温経，亡陽故也。厥逆，咽中乾，煩躁，陽陰内結，譫語，煩乱，更飲甘草乾姜湯，夜半陽気還，両足当熱，脛尚微拘急，重与芍薬甘草湯，爾乃脛伸。以承気湯微溏；則止其譫語，故知病可愈。

（三一） 太陽病，項背強几几，無汗，悪風，葛根湯主之。 
（三二） 太陽与陽明合病者，必自下利，葛根湯主之。 
（三三） 太陽与陽明合病，不下利，但嘔者，葛根加半夏湯主之。 
（三四） 太陽病，桂枝証，医反下之，利遂不止。脈促者，表未解也。喘而汗出者，葛根黄芩黄連湯主之。 
（三五） 太陽病，頭痛，發熱，身疼，腰痛，骨節疼痛，悪風，無汗而喘者，麻黄湯主之。 
（三六） 太陽与陽明合病，喘而胸満者，不可下，宜麻黄湯。 
（三七） 太陽病，十日以去，脈浮細而嗜臥者，外已解也，設胸満脅痛者，与小柴胡湯；脈但浮者，与麻黄湯。 
（三八） 太陽中風，脈浮緊，發熱，悪寒，身疼痛，不汗出而煩躁者，大青竜湯主之。若脈微弱，汗出悪風者，不可服之，服之則厥逆，筋惕肉瞤，此為逆也。 
（三九） 傷寒脈浮緩，身不疼，但重，乍有軽時，無少陰証者，大青竜湯發之。 
（四〇） 傷寒表不解，心下有水気，乾嘔，發熱而咳，或渇，或利，或噎，或小便不利，少腹満，或喘者，小青竜湯主之。 
（四一） 傷寒，心下有水気，咳而微喘，發熱不渇；服湯已，渇者，此寒去欲解也；小青竜湯主之。 
（四二） 太陽病，外証未解，脈浮弱者，当以汗解，宜桂枝湯。 
（四三） 太陽病，下之微喘者，表未解故也，桂枝加厚朴杏子湯主之。 
（四四） 太陽病，外証未解，不可下也，下之為逆。欲解外者，宜桂枝湯。 
（四五） 太陽病，先發汗不解，而復下之，脈浮者不愈，浮為在外，而反下之，故令不愈。今脈浮，故在外，当須解外則愈，宜桂枝湯。 
（四六） 太陽病，脈浮緊，無汗，發熱，身疼痛，八九日不解，表証仍在，此当發其汗。服薬已微除，其人發煩目瞑，劇者必衄，衄乃解。所以然者，陽気重故也。麻黄湯主之。 
（四七） 太陽病，脈浮緊，發熱，身無汗，自衄者愈。 
（四八） 二陽併病，太陽初得病時，發其汗，汗先出不徹，因転属陽明，続自微汗出，不悪寒。若太陽病証不罷者，不可下，下之為逆，如此可小發汗。設面色縁縁正赤者，陽気怫鬱在表，当解之、熏之。若發汗不徹，不足言，陽気怫鬱不得越，当汗不汗，其人躁煩，不知痛処，乍在腹中，乍在四肢，按之不可得，其人短気但坐，以汗出不徹故也，更發汗則愈。何以知汗出不徹？以脈渋故知也。 
（四九） 脈浮数者，法当汗出而愈。若下之，身重心悸者，不可發汗，当自汗出乃解。所以然者，尺中脈微，此裏虚。須表裏実，津液自和，便自汗出愈。 
（五〇） 脈浮緊者，法当身疼痛，宜以汗解之。仮令尺中遅者，不可發汗，何以知然？以栄気不足，血少故也。 
（五一） 脈浮者，病在表，可發汗，宜麻黄湯。 
（五二） 脈浮而数者，可發汗，宜麻黄湯。 
（五三） 病常自汗出者，此為栄気和，栄気和者，外不諧，以衛気不共栄気諧和故爾。以栄行脈中，衛行脈外，復發其汗，栄衛和則愈，宜桂枝湯。 
（五四） 病人蔵無他病，時發熱、自汗出而不愈者，此衛気不和也。先其時發汗則愈，宜桂枝湯。 
（五五） 傷寒脈浮緊，不發汗，因致衄者，麻黄湯主之。 
（五六） 傷寒不大便六七日，頭痛有熱者，与承気湯。其小便清者，知不在裏，仍在表也，当須發汗。若頭痛者，必衄，宜桂枝湯。 
（五七） 傷寒發汗已解，半日許復煩，脈浮数者，可更發汗，宜桂枝湯。 
（五八） 凡病，若發汗，若吐，若下，若亡血，亡津液，陰陽自和者，必自愈。 
（五九） 大下之後，復發汗，小便不利者，亡津液故也。勿治之，得少便利，必自愈。 
（六〇） 下之後，復發汗，必振寒，脈微細。所以然者，以内外倶虚故也。 
（六一） 下之後，復發汗，昼日煩躁不得眠，夜而安静，不嘔、不渇、無表証，脈沈微，身無大熱者，乾姜附子湯主之。 
（六二） 發汗後，身疼痛，脈沈遅者，桂枝加芍薬生姜各一両，人参三両新加湯主之。 
（六三） 發汗後，不可更行桂枝湯，汗出而喘，無大熱者，可与麻黄杏仁甘草石膏湯。 
（六四） 發汗過多，其人叉手自冒心，心下悸，欲得按者，桂枝甘草湯主之。 
（六五） 發汗後，其人臍下悸者，欲作奔豚，茯苓桂枝甘草大棗湯主之。 
（六六） 發汗後，腹脹満者，厚朴生姜半夏甘草人参湯主之。 
（六七） 傷寒，若吐若下後，心下逆満，気上衝胸，起則頭眩，脈沈緊，發汗則動経，身為振振揺者，茯苓桂枝白朮甘草湯主之。 
（六八） 發汗，病不解，反悪寒者，虚故也。芍薬甘草附子湯主之。 
（六九） 發汗，若下之，病仍不解，煩躁者，茯苓四逆湯主之。 
（七〇） 發汗後，悪寒者，虚故也。不悪寒，但熱者，実也。当和胃気，与調胃承気湯。 
（七一） 太陽病，發汗後，大汗出，胃中乾，煩躁不得眠，欲得飲水者，少少与飲之，令胃気和則愈。若脈浮，小便不利，微熱消渇者，五苓散主之。 
（七二） 發汗已，脈浮数，煩渇者，五苓散主之。 
（七三） 傷寒，汗出而渇者，五苓散主之；不渇者，茯苓甘草湯主之。 
（七四） 中風發熱，六七日不解而煩，有表裏証，渇欲飲水，水入則吐者，名曰水逆，五苓散主之。 
（七五） 未持脈時，病人手叉自冒心。師因教試令咳而不咳者，此必両耳聾無聞也。所以然者，以重發汗，虚故如此。發汗後，飲水多必喘，以水灌之亦喘。 
（七六） 發汗後，水薬不得入口為逆。若更發汗，必吐下不止。發汗吐下後，虚煩不得眠，若劇者，必反復顛倒，心中懊憹，梔子豉湯主之。若少気者，梔子甘草豉湯主之；若嘔者，梔子生姜豉湯主之。 
（七七） 發汗，若下之，而煩熱，胸中窒者，梔子豉湯主之。 
（七八） 傷寒五六日，大下之後，身熱不去，心中結痛者，未欲解也。梔子豉湯主之。 
（七九） 傷寒下後，心煩，腹満，臥起不安者，梔子厚朴湯主之。 
（八〇） 傷寒，医以丸薬大下之，身熱不去，微煩者，梔子乾姜湯主之。 
（八一） 凡用梔子湯，病人旧微溏者，不可与服之。 
（八二） 太陽病，發汗，汗出不解，其人仍發熱，心下悸，頭眩，身瞤動，振振欲擗地者，真武湯主之。 
（八三） 咽喉乾燥者，不可發汗。 
（八四） 淋家，不可發汗，發汗必便血。 
（八五） 瘡家，雖身疼痛，不可發汗，汗出則痙。 
（八六） 衄家，不可發汗，汗出必額上陥，脈急緊，直視不能眴，不得眠。 
（八七） 亡血家，不可發汗，發汗則寒慄而振。 
（八八） 汗家，重發汗，必恍惚心乱，小便已陰疼，与禹余糧丸。 
（八九） 病人有寒，復發汗，胃中冷，必吐蛕。 
（九〇） 本發汗，而復下之，此為逆也。若先發汗，治不為逆。本先下之，而反汗之，為逆。若先下之，治不為逆。 
（九一） 傷寒，医下之，続得下利清穀不止，身疼痛者，急当救裏；後身疼痛，清便自調者，急当救表。救裏宜四逆湯，救表宜桂枝湯。 
（九二） 病發熱，頭痛，脈反沈，若不瘥，身体疼痛，当救其裏，宜四逆湯。 
（九三） 太陽病，先下之而不愈，因復發汗，以此表裏倶虚，其人因致冒。冒家汗出自愈。所以然者，汗出表和故也。裏未和，然後復下之。 
（九四） 太陽病未解，脈陰陽倶停，必先振慄汗出而解。但陽脈微者，先汗出而解；但陰脈微者，下之而解。若欲下之，宜調胃承気湯。 
（九五） 太陽病，發熱、汗出者，此為栄弱衛強，故使汗出。欲救邪風者，宜桂枝湯。 
（九六） 傷寒五六日，中風，往来寒熱，胸脇苦満，嘿嘿不欲飲食，心煩喜嘔，或胸中煩而不嘔，或渇，或腹中痛，或脇下痞鞕，或心下悸、小便不利，或不渇、身有微熱，或咳者，小柴胡湯主之。 
（九七） 血弱気尽，腠理開，邪気因入，与正気相搏，結於脅下，正邪分争，往来寒熱，休作有時，嘿嘿不欲飲食，蔵府相連，其痛必下，邪高痛下，故使嘔也，小柴胡湯主之。服柴胡湯已，渇者属陽明，以法治之。 
（九八） 得病六七日，脈遅浮弱，悪風寒，手足温，医二三下之，不能食而脅下満痛，面目及身黄，頚項強，小便難者，与柴胡湯，後必下重。本渇飲水而嘔者，柴胡湯不中与也，食穀者噦。 
（九九） 傷寒四五日，身熱，悪風，頚項強，脅下満，手足温而渇者，小柴胡湯主之。 
（一〇〇） 傷寒，陽脈渋，陰脈弦，法当腹中急痛，先与小建中湯；不瘥者，小柴胡湯主之。 
（一〇一） 傷寒中風，有柴胡証，但見一証便是，不必悉具。凡柴胡湯病証而下之，若柴胡証不罷者，復与柴胡湯，必蒸蒸而振，却復發熱汗出而解。 
（一〇二） 傷寒二三日，心中悸而煩者，小建中湯主之。 
（一〇三） 太陽病，過経十余日，反二三下之，後四五日，柴胡証仍在者，先与小柴胡湯；嘔不止，心下急，鬱鬱微煩者，為未解也，与大柴胡湯下之則愈。 
（一〇四） 傷寒十三日不解，胸脅満而嘔，日晡所發潮熱，已而微利。此本柴胡証，下之以不得利，今反利者，知医以丸薬下之，此非其治也。潮熱者，実也。先宜服小柴胡湯以解外，後以柴胡加芒硝湯主之。 
（一〇五） 傷寒十三日，過経，譫語者，以有熱也，当以湯下之。若小便利者，大便当鞕，而反下利，脈調和者，知医以丸薬下之，非其治也。若自下利者，脈当微厥，今反和者，此為内実也，調胃承気湯主之。 
（一〇六） 太陽病不解，熱結膀胱，其人如狂，血自下，下者愈。其外不解者，尚未可攻，当先解其外。外解已，但少腹急結者，乃可攻之，宜桃核承気湯。 
（一〇七） 傷寒八九日，下之，胸満煩驚，小便不利，譫語，一身尽重，不可転側者，柴胡加竜骨牡蛎湯主之。 
（一〇八） 傷寒，腹満，譫語，寸口脈浮而緊，此肝乗脾也，名曰縦。刺期門。 
（一〇九） 傷寒發熱，濇濇悪寒，大渇欲飲水，其腹必満，自汗出，小便利，其病欲解，此肝乗肺也，名曰横。刺期門。 
（一一〇） 太陽病二日，反躁，凡熨其背而大汗出，大熱入胃，胃中水竭，躁煩，必發譫語，十余日，振慄，自下利者，此為欲解也。故其汗従腰以下不得汗，欲小便不得，反嘔，欲失溲，足下悪風，大便鞕，小便当数，而反不数及不多，大便已，頭卓然而痛，其人足心必熱，谷気下流故也。 
（一一一） 太陽病中風，以火劫發汗。邪風被火熱，血気流溢，失其常度。両陽相熏灼，其身發黄。陽盛則欲衄，陰虚小便難。陰陽倶虚竭，身体則枯燥，但頭汗出，剤頚而還，腹満，微喘，口乾咽爛，或不大便。久則譫語，甚者至噦，手足躁擾，捻衣摸床，小便利者，其人可治。 
（一一二） 傷寒，脈浮，医以火迫劫之，亡陽，必驚狂，臥起不安者，桂枝去芍薬加蜀漆牡蛎竜骨救逆湯主之。 
（一一三） 形作傷寒，其脈不弦緊而弱，弱者必渇，被火必譫語，弱者發熱，脈浮，解之当汗出愈。 
（一一四） 太陽病，以火熏之，不得汗，其人必躁。到経不解，必清血，名為火邪。 
（一一五） 脈浮，熱甚，而反灸之，此為実。実以虚治，因火而動，必咽燥，吐血。 
（一一六） 微数之脈，慎不可灸，因火為邪，則為煩逆，追虚逐実，血散脈中，火気雖微，内攻有力，焦骨傷筋，血難復也。脈浮，宜以汗解。用火灸之，邪無従出，因火而盛，病従腰以下必重而痹，名火逆也。欲自解者，必当先煩，煩乃有汗而解。何以知之？脈浮，故知汗出解。 
（一一七） 焼針令其汗，針処被寒，核起而赤者，必發奔豚，気従少腹上衝心者，灸其核上各一壮，与桂枝加桂湯，更加桂枝二両也。 
（一一八） 火逆下之，因焼針，煩躁者，桂枝甘草竜骨牡蛎湯主之。 
（一一九） 太陽傷寒者，加温針必驚也。 
（一二〇） 太陽病，当悪寒、發熱，今自汗出，反不悪寒、發熱，関上脈細数者，以医吐之過也。一二日吐之者，腹中飢，口不能食；三四日吐之者，不喜糜粥，欲食冷食，朝食暮吐，以医吐之所致也，此為小逆。 
（一二一） 太陽病吐之，但太陽病当悪寒，今反不悪寒，不欲近衣，此為吐之内煩也。 
（一二二） 病人脈数，数為熱，当消穀引食，而反吐者，此以發汗，令陽気微，膈気虚，脈乃数也。数為客熱，不能消穀，以胃中虚冷，故吐也。 
（一二三） 太陽病，過経十余日，心下温温欲吐而胸中痛，大便反溏，腹微満，鬱鬱微煩，先此時自極吐下者，与調胃承気湯。若不爾者，不可与。但欲嘔，胸中痛，微溏者，此非柴胡湯証，以嘔故知極吐下也。 
（一二四） 太陽病，六七日表証仍在，脈微而沈，反不結胸，其人發狂者，以熱在下焦，少腹当鞕満，小便自利者，下血乃愈。所以然者，以太陽随経，瘀熱在裏故也。抵当湯主之。 
（一二五） 太陽病身黄，脈沈結，少腹鞕，小便不利者，為無血也。小便自利，其人如狂者，血証諦也。抵当湯主之。 
（一二六） 傷寒有熱，少腹満，応小便不利，今反利者，為有血也，当下之，不可余薬，宜抵当丸。 
（一二七） 太陽病，小便利者，以飲水多，必心下悸；小便少者，必苦里急也。
（一二八） 問曰：病有結胸，有蔵結，其状何如？答曰：按之痛，寸脈浮，関脈沈，名曰結胸也。 
（一二九） 何謂蔵結？答曰：如結胸状，飲食如故，時時下利，寸脈浮，関脈小細沈緊，名曰蔵結。舌上白胎滑者，難治。 
（一三〇） 蔵結無陽証，不往来寒熱，其人反静，舌上胎滑者，不可攻也。 
（一三一） 病發於陽，而反下之，熱入因作結胸；病發於陰，而反下之，因作痞也。所以成結胸者，以下之太早故也。結胸者，項亦強，如柔痙状，下之則和，宜大陥胸丸。 
（一三二） 結胸証，其脈浮大者，不可下，下之則死。 
（一三三） 結胸証悉具，煩躁者亦死。 
（一三四） 太陽病，脈浮而動数，浮則為風，数則為熱，動則為痛，数則為虚。頭痛，發熱，微盗汗出，而反悪寒者，表未解也。医反下之，動数変遅，膈内拒痛，胃中空虚，客気動膈，短気躁煩，心中懊憹，陽気内陥，心下因鞕，則為結胸。大陥胸湯主之。若不結胸，但頭汗出，余処無汗，剤頚而還，小便不利，身必發黄。 
（一三五） 傷寒六七日，結胸熱実，脈沈而緊，心下痛，按之石鞕者，大陥胸湯主之。 
（一三六） 傷寒十余日，熱結在裏，復往来寒熱者，与大柴胡湯；但結胸，無大熱者，此為水結在胸脅也。但頭微汗出者，大陥胸湯主之。 
（一三七） 太陽病，重發汗而復下之，不大便五六日，舌上燥而渇，日晡所小有潮熱，従心下至少腹鞕満而痛不可近者，大陥胸湯主之。 
（一三八） 小結胸病，正在心下，按之則痛，脈浮滑者，小陥胸湯主之。 
（一三九） 太陽病，二三日，不能臥，但欲起，心下必結，脈微弱者，此本有寒分也，反下之，若利止，必作結胸；未止者，四日復下之，此作協熱利也。 
（一四〇） 太陽病，下之，其脈促，不結胸者，此為欲解也；脈浮者，必結胸；脈緊者，必咽痛；脈弦者，必両脇拘急；脈細数者，頭痛未止；脈沈緊者，必欲嘔；脈沈滑者，協熱利；脈浮滑者，必下血。 
（一四一） 病在陽，応以汗解之。反以冷水潠之，若灌之，其熱被劫不得去弥更益煩，肉上粟起，意欲飲水，反不渇者，服文蛤散。若不差者，与五苓散。寒実結胸，無熱証者，与三物小陥胸湯，白散亦可服。 
（一四二） 太陽与少陽併病，頭項強痛，或眩冒，時如結胸，心下痞鞕者，当刺大椎第一間、肺兪、肝兪，慎不可發汗。發汗則譫語，脈弦，五日譫語不止，当刺期門。 
（一四三） 婦人中風，發熱悪寒，経水適来，得之七八日，熱除而脈遅，身涼，胸脇下満，如結胸状，譫語者，此為熱入血室也。当刺期門，随其実而取之。 
（一四四） 婦人中風，七八日続得寒熱，發作有時，経水適断者，此為熱入血室。其血必結，故使如瘧状，發作有時，小柴胡湯主之。 
（一四五） 婦人傷寒，發熱，経水適来，昼日明了，暮則譫語，如見鬼状者，此為熱入血室，無犯胃気及上二焦，必自愈。 
（一四六） 傷寒六七日，發熱，微悪寒，支節煩疼，微嘔，心下支結，外証未去者，柴胡桂枝湯主之。 
（一四七） 傷寒五六日，已發汗而復下之，胸脅満微結，小便不利，渇而不嘔，但頭汗出，往来寒熱，心煩者，此為未解也。柴胡桂枝乾姜湯主之。 
（一四八） 傷寒五六日，頭汗出，微悪寒，手足冷，心下満，口不欲食，大便鞕，脈細者，此為陽微結，必有表，復有裏也。脈沈，亦在裏也。汗出，為陽微。仮令純陰結，不得復有外証，悉入在裏，此為半在裏半在外也。脈雖沈緊，不得為少陰病。所以然者，陰不得有汗，今頭汗出，故知非少陰也，可与小柴胡湯。設不了了者，得屎而解。 
（一四九） 傷寒五六日，嘔而發熱者，柴胡湯証具，而以他薬下之，柴胡証仍在者，復与柴胡湯。此雖已下之，不為逆，必蒸蒸而振，却發熱汗出而解。若心下満而鞕痛者，此為結胸也。大陥胸湯主之。但満而不痛者，此為痞，柴胡不中与之，宜半夏瀉心湯。 
（一五〇） 太陽、少陽併病，而反下之，成結胸；心下鞕，下利不止，水漿不下，其人心煩。 
（一五一） 脈浮而緊，而復下之，緊反入裏，則作痞，按之自濡，但気痞耳。 
（一五二） 太陽中風，下利，嘔逆，表解者，乃可攻之。其人漐漐汗出，發作有時，頭痛，心下痞鞕満，引脇下痛，乾嘔，短気，汗出不悪寒者，此表解裏未和也，十棗湯主之。 
（一五三） 太陽病，医發汗，遂發熱，悪寒，因復下之，心下痞，表裏倶虚，陰陽気併竭，無陽則陰独，復加焼針，因胸煩，面色青黄，膚瞤者，難治。今色微黄，手足温者，易愈。 
（一五四） 心下痞，按之濡，其脈関上浮者，大黄黄連瀉心湯主之。 
（一五五） 心下痞，而復悪寒汗出者，附子瀉心湯主之。 
（一五六） 本以下之，故心下痞，与瀉心湯，痞不解，其人渇而口燥，煩，小便不利者，五苓散主之。 
（一五七） 傷寒汗出，解之後，胃中不和，心下痞鞕，乾噫食臭，脇下有水気，腹中雷鳴，下利者，生姜瀉心湯主之。 
（一五八） 傷寒中風，医反下之，其人下利日数十行，穀不化，腹中雷鳴，心下痞鞕而満，乾嘔，心煩不得安。医見心下痞，謂病不尽，復下之，其痞益甚。此非結熱，但以胃中虚，客気上逆，故使鞕也。甘草瀉心湯主之。 
（一五九） 傷寒，服湯薬，下利不止，心下痞鞕，服瀉心湯已。復以他薬下之，利不止，医以理中与之，利益甚。理中者，理中焦，此利在下焦，赤石脂禹余糧湯主之。復不止者，当利其小便。
（一六〇） 傷寒吐下後，發汗，虚煩，脈甚微，八九日心下痞鞕，脇下痛，気上衝咽喉，眩冒，経脈動惕者，久而成痿。 
（一六一） 傷寒發汗，若吐，若下，解後，心下痞鞕，噫気不除者，旋覆代赭湯主之。 
（一六二） 下後，不可更行桂枝湯，若汗出而喘，無大熱者，可与麻黄杏仁甘草石膏湯。 
（一六三） 太陽病，外証未除，而数下之，遂協熱而利，利下不止，心下痞鞕，表裏不解者，桂枝人参湯主之。 
（一六四） 傷寒大下後，復發汗，心下痞，悪寒者，表未解也。不可攻痞，当先解表，表解乃可攻痞，解表宜桂枝湯，攻痞宜大黄黄連瀉心湯。 
（一六五） 傷寒發熱，汗出不解，心中痞鞕，嘔吐而下利者，大柴胡湯主之。 
（一六六） 病如桂枝証，頭不痛，項不強，寸脈微浮，胸中痞鞕，気上沖喉咽不得息者，此為胸有寒也。当吐之，宜瓜蒂散。 
（一六七） 病脅下素有痞，連在臍旁，痛引少腹入陰筋者，此名蔵結，死。 
（一六八） 傷寒若吐、若下後，七八日不解，熱結在裏，表裏倶熱，時時悪風，大渇，舌上乾燥而煩，欲飲水数升者，白虎加人参湯主之。 
（一六九） 傷寒無大熱，口燥渇，心煩，背微悪寒者，白虎加人参湯主之。 
（一七〇） 傷寒，脈浮，發熱，無汗，其表不解，不可与白虎湯。渇欲飲水，無表証者，白虎加人参湯主之。 
（一七一） 太陽、少陽併病，心下鞕，頚項強而眩者，当刺大椎、肺兪、肝兪，慎勿下之。 
（一七二） 太陽与少陽合病，自下利者，与黄芩湯。若嘔者，黄芩加半夏生姜湯主之。 
（一七三） 傷寒，胸中有熱，胃中有邪気，腹中痛，欲嘔吐者，黄連湯主之。 
（一七四） 傷寒八九日，風湿相搏，身体疼煩，不能自転側，不嘔，不渇，脈浮虚而渋者，桂枝附子湯主之。若其人大便鞕，小便自利者，去桂加白朮湯主之。 
（一七五） 風湿相搏，骨節疼煩，掣痛不得屈伸，近之則痛劇，汗出短気，小便不利，悪風不欲去衣，或身微腫者，甘草附子湯主之。 
（一七六） 傷寒，脈浮滑，此以表有熱，裏有寒，白虎湯主之。 
（一七七） 傷寒，脈結代，心動悸，炙甘草湯主之。 
（一七八） 脈按之来緩，時一止復来者，名曰結。又脈来動而中止，更来小数，中有還者反動，名曰結，陰也；脈来動而中止，不能自還，因而復動者，名曰代，陰也。得此脈者，必難治。
（二八一） 少陰之為病，脈微細，但欲寐也。 
（二八二） 少陰病，欲吐不吐，心煩，但欲寐，五六日自利而渇者，属少陰也。虚故引水自救。若小便色白者，少陰病形悉具。小便白者，以下焦虚有寒，不能制水，故令色白也。 
（二八三） 病人脈陰陽倶緊，反汗出者，亡陽也。此属少陰，法当咽痛而復吐利。 
（二八四） 少陰病，咳而下利，譫語者，被火気劫故也。小便必難，以強責少陰汗也。 
（二八五） 少陰病，脈細沈数，病為在裏，不可發汗。 
（二八六） 少陰病，脈微，不可發汗，亡陽故也。陽已虚，尺脈弱渋者，復不可下之。 
（二八七） 少陰病，脈緊，至七八日，自下利，脈暴微，手足反温，脈緊反去者，為欲解也，雖煩，下利必自愈。 
（二八八） 少陰病，下利。若利自止，悪寒而踡臥，手足温者，可治。 
（二八九） 少陰病，悪寒而踡，時自煩，欲去衣被者，可治。 
（二九〇） 少陰中風，脈陽微陰浮者，為欲愈。 
（二九一） 少陰病欲解時，従子至寅上。 
（二九二） 少陰病，吐，利，手足不逆冷，反發熱者，不死。脈不至者，灸少陰七壮。 
（二九三） 少陰病，八九日，一身手足尽熱者，以熱在膀胱，必便血也。 
（二九四） 少陰病，但厥，無汗，而強發之，必動其血。未知従何道出，或従口鼻，或従目出者，是名下厥上竭，為難治。 
（二九五） 少陰病，悪寒，身踡而利，手足逆冷者，不治。 
（二九六） 少陰病，吐，利，躁煩，四逆者，死。 
（二九七） 少陰病，下利止而頭眩，時時自冒者，死。 
（二九八） 少陰病，四逆，悪寒而身踡，脈不至，不煩而躁者，死。 
（二九九） 少陰病，六七日，息高者，死。 
（三〇〇） 少陰病，脈微細沈，但欲臥，汗出不煩，自欲吐，至五六日，自利，復煩躁不得臥寐者，死。 
（三〇一） 少陰病，初得之，反發熱，脈沈者，麻黄細辛附子湯主之。 
（三〇二） 少陰病，得之二三日，麻黄附子甘草湯微發汗，以二三日無証，故微發汗也。 
（三〇三） 少陰病，得之二三日以上，心中煩，不得臥，黄連阿膠湯主之。 
（三〇四） 少陰病，得之一二日，口中和，其背悪寒者，当灸之，附子湯主之。 
（三〇五） 少陰病，身体痛，手足寒，骨節痛，脈沈者，附子湯主之。 
（三〇六） 少陰病，下利，便膿血者，桃花湯主之。 
（三〇七） 少陰病，二三日至四五日，腹痛，小便不利，下利不止，便膿血者，桃花湯主之。 
（三〇八） 少陰病，下利，便膿血者，可刺。 
（三〇九） 少陰病，吐利，手足逆冷，煩躁欲死者，呉茱萸湯主之。 
（三一〇） 少陰病，下利，咽痛，胸満，心煩，猪膚湯主之。 
（三一一） 少陰病，二三日，咽痛者，可与甘草湯。不差者，与桔梗湯。 
（三一二） 少陰病，咽中傷，生瘡，不能語言。声不出者，苦酒湯主之。 
（三一三） 少陰病，咽中痛，半夏散及湯主之。 
（三一四） 少陰病，下利，白通湯主之。 
（三一五） 少陰病，下利，脈微者，与白通湯。利不止，厥逆無脈，乾嘔，煩者，白通加猪胆汁湯主之。服湯，脈暴出者死，微続者生。 
（三一六） 少陰病，二三日不已，至四五日，腹痛，小便不利，四肢沈重疼痛，自下利者，此為有水気。其人或咳，或小便利，或下利，或嘔者，真武湯主之。 
（三一七） 少陰病，下利清穀，裏寒外熱，手足厥逆，脈微欲絶，身反不悪寒，其人面色赤，或腹痛，或乾嘔，或咽痛，或利止脈不出者，通脈四逆湯主之。 
（三一八） 少陰病，四逆，其人或欬，或悸，或小便不利，或腹中痛，或泄利下重者，四逆散主之。 
（三一九） 少陰病，下利六七日，咳而嘔渇，心煩不得眠者，猪苓湯主之。 
（三二〇） 少陰病，得之二三日，口燥，咽乾者，急下之，宜大承気湯。 
（三二一） 少陰病，自利清水，色純青，心下必痛，口乾燥者，可下之，宜大承気湯。 
（三二二） 少陰病，六七日，腹脹，不大便者，急下之，宜大承気湯。 
（三二三） 少陰病，脈沈者，急温之，宜四逆湯。 
（三二四） 少陰病，飲食入口則吐，心中温温欲吐，復不能吐，初得之，手足寒，脈弦遅者，此胸中実，不可下也，当吐之。若膈上有寒飲，乾嘔者，不可吐也，当温之，宜四逆湯。 
（三二五） 少陰病，下利，脈微渋，嘔而汗出，必数更衣，反少者，当温其上，灸之。
（三二六） 厥陰之為病，消渇，気上撞心，心中疼熱，飢而不欲食，食則吐蛕。下之利不止。 
（三二七） 厥陰中風，脈微浮為欲愈，不浮為未愈。 
（三二八） 厥陰病，欲解時，従丑至卯上。 
（三二九） 厥陰病，渇欲飲水者，少少与之愈。 
（三三〇） 諸四逆厥者，不可下之，虚家亦然。 
（三三一） 傷寒，先厥，後發熱而利者，必自止；見厥復利。 
（三三二） 傷寒，初發熱六日，厥反九日而利。凡厥利者，当不能食；今反能食者，恐為除中。食以索餅，不發熱者，知胃気尚在，必愈。恐暴熱来出而復去也。後三日脈之，其熱続在者，期之旦日夜半愈。所以然者，本發熱六日，厥反九日，復發熱三日，並前六日，亦為九日，与厥相応，故期之旦日夜半愈。後三日脈之而脈数，其熱不罷者，此為熱気有余，必發癰膿也。 
（三三三） 傷寒脈遅，六七日，而反与黄芩湯徹其熱，脈遅為寒，今与黄芩湯復除其熱，腹中応冷，当不能食，今反能食，此名除中，必死。 
（三三四） 傷寒，先厥後發熱，下利必自止。而反汗出，咽中痛者，其喉為痹。發熱無汗，而利必自止；若不止，必便膿血。便膿血者，其喉不痹。 
（三三五） 傷寒，一二日至四五日，厥者必發熱，前熱者後必厥，厥深者熱亦深，厥微者熱亦微。厥応下之，而反發汗者，必口傷爛赤。 
（三三六） 傷寒病，厥五日，熱亦五日。設六日当復厥，不厥者自愈。厥終不過五日，以熱五日，故知自愈。 
（三三七） 凡厥者，陰陽気不相順接，便為厥。厥者，手足逆冷者是也。 
（三三八） 傷寒，脈微而厥，至七八日膚冷，其人躁無暫安時者，此為蔵厥，非蛕厥也。蛕厥者，其人当吐蛕，今病者静而復時煩者，此為蔵寒，蛕上入其膈，故煩，須臾復止，得食而嘔，又煩者，蛕聞食臭出，其人常自吐蛕。蛕厥者，烏梅丸主之。又主久利。 
（三三九） 傷寒熱少微厥，指頭寒，嘿嘿不欲食，煩躁。数日，小便利，色白者，此熱除也。欲得食，其病為愈；若厥而嘔，胸脅煩満者，其後必便血。 
（三四〇） 病者手足厥冷，言我不結胸，小腹満，按之痛者，此冷結在膀胱関元也。 
（三四一） 傷寒發熱四日，厥反三日，復熱四日，厥少熱多者，其病当愈。四日至七日熱不除者，必便膿血。 
（三四二） 傷寒厥四日，熱反三日，復厥五日，其病為進。寒多熱少，陽気退，故為進也。 
（三四三） 傷寒六七日，脈微，手足厥冷，煩躁，灸厥陰，厥不還者，死。 
（三四四） 傷寒發熱，下利，厥逆，躁不得臥者，死。 
（三四五） 傷寒發熱，下利至甚，厥不止者，死。 
（三四六） 傷寒六七日不利，便發熱而利，其人汗出不止者，死。有陰無陽故也。 
（三四七） 傷寒五六日，不結胸，腹濡，脈虚復厥者，不可下，此亡血，下之死。 
（三四八） 發熱而厥，七日下利者，為難治。 
（三四九） 傷寒脈促，手足厥逆，可灸之。 
（三五〇） 傷寒脈滑而厥者，裏有熱，白虎湯主之。 
（三五一） 手足厥寒，脈細欲絶者，当帰四逆湯主之。 
（三五二） 若其人内有久寒者，宜当帰四逆加呉茱萸生姜湯。 
（三五三） 大汗出，熱不去，内拘急，四肢疼，又下利厥逆而悪寒者，四逆湯主之。 
（三五四） 大汗，若大下利而厥冷者，四逆湯主之。 
（三五五） 病人手足厥冷，脈乍緊者，邪結在胸中，心下満而煩，飢不能食者，病在胸中，当須吐之，宜瓜蒂散。 
（三五六） 傷寒，厥而心下悸，宜先治水，当服茯苓甘草湯，却治其厥。不爾，水漬入胃，必作利也。 
（三五七） 傷寒六七日，大下後，寸脈沈而遅，手足厥逆，下部脈不至，喉咽不利，唾膿血，泄利不止者，為難治，麻黄升麻湯主之。 
（三五八） 傷寒四五日，腹中痛，若転気下趣少腹者，此欲自利也。 
（三五九） 傷寒本自寒下，医復吐下之，寒格，更逆吐下，若食入口即吐，乾姜黄芩黄連人参湯主之。 
（三六〇） 下利，有微熱而渇，脈弱者，今自愈。 
（三六一） 下利脈数，有微熱汗出，今自愈。設復緊，為未解。 
（三六二） 下利，手足厥冷，無脈者，灸之。不温，若脈不還，反微喘者，死。少陰負趺陽者，為順也。 
（三六三） 下利，寸脈反浮数，尺中自渋者，必清膿血。 
（三六四） 下利清穀，不可攻表，汗出必脹満。 
（三六五） 下利，脈沈弦者，下重也。脈大者，為未止；脈微弱数者，為欲自止，雖發熱不死。 
（三六六） 下利，脈沈而遅，其人面少赤，身有微熱，下利清穀者，必鬱冒汗出而解，病人必微厥，所以然者，其面戴陽，下虚故也。 
（三六七） 下利，脈数而渇者，今自愈。設不瘥，必清膿血，以有熱故也。 
（三六八） 下利後脈絶，手足厥冷，晬時脈還，手足温者生，脈不還者死。 
（三六九） 傷寒，下利，日十余行，脈反実者，死。 
（三七〇） 下利清穀，裏寒外熱，汗出而厥者，通脈四逆湯主之。 
（三七一） 熱利下重者，白頭翁湯主之。 
（三七二） 下利腹脹満，身体疼痛者，先温其裏，乃攻其表。温裏宜四逆湯，攻表宜桂枝湯。 
（三七三） 下利，欲飲水者，以有熱故也。白頭翁湯主之。 
（三七四） 下利譫語者，有燥屎也。宜小承気湯。 
（三七五） 下利後，更煩，按之心下濡者，為虚煩也，宜梔子豉湯。 
（三七六） 嘔家有癰膿者，不可治嘔，膿尽自愈。 
（三七七） 嘔而脈弱，小便復利，身有微熱，見厥者難治，四逆湯主之。 
（三七八） 乾嘔，吐涎沫，頭痛者，呉茱萸湯主之。 
（三七九） 嘔而發熱者，小柴胡湯主之。 
（三八〇） 傷寒，大吐、大下之，極虚，復極汗者，其人外気怫鬱，復与之水，以發其汗，因得噦。所以然者，胃中寒冷故也。 
（三八一） 傷寒，噦而腹満，視其前後，知何部不利，利之即愈。
（二七三） 太陰之為病，腹満而吐，食不下，自利益甚，時腹自痛。若下之，必胸下結鞕。 
（二七四） 太陰中風，四肢煩疼，脈陽微陰渋而長者，為欲愈。 
（二七五） 太陰病，欲解時，従亥至丑上。 
（二七六） 太陰病，脈浮者，可發汗，宜桂枝湯。 
（二七七） 自利不渇者，属太陰，以其蔵有寒故也。当温之，宜服四逆輩。 
（二七八） 傷寒，脈浮而緩，手足自温者，繋在太陰。太陰当發身黄，若小便自利者，不能發黄，至七八日，雖暴煩下利，日十余行，必自止，以脾家実，腐穢当去故也。 
（二七九） 本太陽病，医反下之，因爾腹満時痛者，属太陰也，桂枝加芍薬湯主之。大実痛者，桂枝加大黄湯主之。 
（二八〇） 太陰為病，脈弱，其人続自便利，設当行大黄、芍薬者，宜減之，以其人胃気弱，易動故也。 
（三八二） 問曰：病有霍乱者何？　答曰：嘔吐而利，此名霍乱。 
（三八三） 問曰：病發熱頭痛，身疼悪寒，吐利者，此属何病？　答曰：此名霍乱。霍乱自吐下，又利止，復更發熱也。 
（三八四） 傷寒，其脈微渋者，本是霍乱，今是傷寒，却四五日，至陰経上，転入陰必利；本嘔，下利者，不可治也。欲似大便，而反失気，仍不利者，此属陽明也。便必鞕，十三日愈。所以然者，経尽故也。下利後，当便鞕，鞕則能食者愈。今反不能食，到後経中，頗能食，復過一経能食，過之一日当愈；不愈者，不属陽明也。 
（三八五） 悪寒，脈微而復利，利止，亡血也。四逆加人参湯主之。 
（三八六） 霍乱，頭痛，發熱，身疼痛，熱多欲飲水者，五苓散主之。寒多不用水者，理中丸主之。 
（三八七） 吐利止而身痛不休者，当消息和解其外，宜桂枝湯小和之。 
（三八八） 吐利，汗出，發熱，悪寒，四肢拘急，手足厥冷者，四逆湯主之。 
（三八九） 既吐且利，小便復利而大汗出，下利清穀，内寒外熱，脈微欲絶者，四逆湯主之。 
（三九〇） 吐已下断，汗出而厥，四肢拘急不解，脈微欲絶者，通脈四逆加猪胆汁湯主之。 
（三九一） 吐利，發汗，脈平，小煩者，以新虚不勝穀気故也。 
（三九二） 傷寒陰陽易之為病，其人身体重，少気，少腹裏急，或引陰中拘攣，熱上衝胸，頭重不欲挙，眼中生花，膝脛拘急者，焼褌散主之。 
（三九三） 大病差後，労復者，枳実梔子豉湯主之。 
（三九四） 傷寒差以後，更發熱，小柴胡湯主之。脈浮者，以汗解之；脈沈実者，以下解之。 
（三九五） 大病差後，従腰以下有水気者，牡蛎沢瀉散主之。 
（三九六） 大病差後，喜唾，久不了了，胸上有寒，当以丸薬温之，宜理中丸。 
（三九七） 傷寒解後，虚羸少気，気逆欲吐，竹葉石膏湯主之。 
（三九八） 病人脈已解，而日暮微煩，以病新瘥，人強与穀，脾胃気尚弱，不能消穀，故令微煩，損穀則愈。 


